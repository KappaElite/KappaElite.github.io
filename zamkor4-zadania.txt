Zadanie 4.1 Naczynie w kształcie walca o średnicy podstawy równej d zawiera pewną ilość cieczy. Całą ciecz przelano do drugiego naczynia o pionowych ściankach bocznych, którego podstawa jest kwadratem o boku d. a) Nie przeprowadzając obliczeń, napisz w dwóch lub trzech zdaniach uzasadnienie następującego twierdzenia: Ciśnienie hydrostatyczne przy dnie drugiego naczynia jest mniejsze od ciśnienia przy dnie pierwszego. b) Oblicz, ile razy mniejsze jest ciśnienie hydrostatyczne przy dnie w drugim naczyniu od ciśnienia hydrostatycznego w pierwszym. c) Co sądzisz o wartościach sił parcia cieczy na dno w obu naczyniach? Uzasadnij odpowiedź.
Zadanie 4.2 Do pojemnika w kształcie prostopadłościanu, którego podstawa jest kwadratem o boku 3 cm wlano rtęć, wodę i oliwę. Masy rtęci i wody są jednakowe, a masa oliwy dwa razy mniejsza od masy wody. Całkowita wysokość słupa cieczy wynosi 20 cm. Oblicz: a) wysokości słupów każdej cieczy, b) wartość siły parcia na dno pojemnika.
Zadanie 4.3 Naczynie ma kształt pokazany na rysunku. Podane są: pola powierzchni poziomych przekrojów obu części naczynia (S1 i S2) i odpowiednie wysokości (h1 i h2) słupów cieczy o gęstości p. Ciężar naczynia w porównaniu z ciężarem cieczy jest tak mały, że można go pominąć. Naczynie z cieczą kładziemy na wadze (wycechowanej w niutonach). Wyjaśnij, dlaczego waga pokazuje ciężar cieczy, a nie siłę jej parcia na dno naczynia (która w tym przypadku jest znacznie większa od jej ciężaru). Wskazówka: Rozważ wypadkową siłę parcia cieczy na ścianki naczynia, wywieraną w kierunku pionowym.
Zadanie 4.4 Naczynie w kształcie cylindra o średnicy 30 cm i wysokości 50 cm wypełniono do połowy oliwą. Następnie pojemnik umieszczono w windzie. a) Oblicz wartość siły parcia słupa cieczy na dno naczynia w sytuacji, gdy winda jedzie: w górę ruchem jednostajnie przyspieszonym z przyspieszeniem o wartości 2,5 m/s2;  w dół ruchem jednostajnie przyspieszonym z przyspieszeniem o wartości 3,3 m/s2. b) W którym przypadku ciśnienie słupa cieczy na dno naczynia jest większe i o ile?
Zadanie 4.5 Do cylindrycznego naczynia o promieniu podstawy 5 cm i wysokości 30 cm nalano do pełna wodę. Oblicz, ile razy większa jest wartość siły parcia na boczną powierzchnię naczynia od wartości siły parcia na jego dno.
Zadanie 4.6 Za pomocą rurki zgiętej w kształcie litery U można wyznaczyć nieznaną gęstość cieczy. W tym celu do rurki nalewamy wodę, a następnie niemieszającą się z nią ciecz, której gęstość chcemy wyznaczyć. Korzystamy z faktu, że ciśnienia słupów cieczy o wysokościach h1 i h2 na poziomie zaznaczonym przerywaną linią są jednakowe: a) Uzasadnij powyższe stwierdzenie. b) Wyznacz gęstość nieznanej cieczy. c) Na rysunku zaznaczono jeszcze dwie linie poziome 1 i 2. Czy na tych poziomach ciśnienia wznoszących się nad nimi słupów cieczy są jednakowe? Uzasadnij odpowiedź.
Zadanie 4.7 W naczyniu w kształcie litery U znajduje się woda. Do jednego z ramion dolano nafty, która utworzyła słupek o wysokości 4,5 cm, a do drugiego oleju słonecznikowego. Olej utworzył słupek o wysokości 6 cm. Skorzystaj z rysunku i oblicz wysokość słupka wody nad poziomem O.
Zadanie 4.8 Do U-rurki wlano trochę gliceryny, a następnie do jednego z jej ramion dolano oliwy. Wysokość słupa gliceryny nad wspólnym poziomem zetknięcia d1= 8 cm. a) Oblicz wysokość słupa oliwy. Do drugiego ramienia U-rurki wlano taką ilość oleju słonecznikowego, że swobodne powierzchnie oleju i oliwy znalazły się na tym samym poziomie. b) Wykonaj odpowiedni rysunek, uwzględniając wartości liczbowe gęstości wszystkich trzech cieczy. c) Oblicz wysokość słupa oleju i różnicę poziomów gliceryny w obu ramionach.
Zadanie 4.9 W celu wyznaczenia gęstości cieczy, która miesza się z wodą, zamiast zwykłej U-rurki można zastosować tzw. rurki Harrego przedstawione na rysunkach. Rozdwojoną szklaną rurkę zanurzamy końcami w dwóch naczyniach, z których jedno zawiera wodę, a drugie ciecz o wyznaczanej gęstości (rys. 1). Następnie odpompowujemy trochę powietrza (można to zrobić przez wciągnięcie powietrza ustami), wskutek czego do każdej rurki wchodzi pewna ilość cieczy (rys. 2). Zamykamy wylot górnej rurki. a) Oblicz nieznaną gęstość cieczy wciągniętej do prawej rurki, jeśli w lewej znajdowała się woda, a zaznaczone na rysunku wysokości są równe: h1 = 10 cm, h2 = 12,5 cm. b) Załóżmy (w celu uproszczenia dalszego rozumowania), że naczynia, a także grubości rurek są jednakowe, a początkowo powierzchnie cieczy w obu naczyniach znajdowały się na tej samej wysokości. Nie wykonując na razie obliczeń, odpowiedz na pytanie, jak zmieniły się ciśnienia przy dnach naczyń (wzrosły czy zmalały) po wciągnięciu cieczy do rurek. 
Zadanie 4.10 Do mleka o masie m dolano wody o masie 1/8m . a) Oblicz gęstość rozcieńczonego mleka. b) Do jednej z rurek Harrego wciągnięto wodę, a do drugiej rozcieńczone mleko, o którym mowa w punkcie a). Wysokość stupa wody była równa 31,5 cm. Oblicz, o ile mniejsza była wysokość słupa mleka.
Zadanie 4.11 Na zajęciach kółka fizycznego uczniowie wykonali doświadczenie, którego celem było wyznaczanie gęstości ciała stałego i cieczy. W tym celu zawiesili kawałek metalu na siłomierzu, który wskazał 2,3 N. Następnie metal zanurzyli w wodzie, po czym odczytali wskazania siłomierza: 2,0 N. Na koniec zanurzyli metal w przygotowanej przez nauczyciela cieczy i odczytali na siłomierzu wartość 1,9 N. Oblicz: a) objętość cieczy wypartej przez metal, b) gęstość metalu, c) gęstość nieznanej cieczy.
Zadanie 4.12 Gdy zawieszoną na haczyku siłomierza bransoletkę całkowicie zanurzono w wodzie, wskazanie siłomierza było równe 0,83 ciężaru bransoletki. a) Oblicz średnią gęstość bransoletki. b) Rozstrzygnij, czy na podstawie posiadanych informacji można obliczyć jej ciężar i objętość.
Zadanie 4.13 Korek o gęstości 250 kg/m3 pływa częściowo zanurzony w wodzie. Oblicz stosunek objętości zanurzonej części korka do jego części wynurzonej.
Zadanie 4.14 Stół udekorowano świeczkami pływającymi w misie z wodą. Oblicz gęstość substancji, z której wykonano świece, jeżeli ponad powierzchnią znajduje się 1/20 część świeczki.
Zadanie 4.15 Sześcienny klocek o masie 0,2 kg pływa zanurzony w wodzie do 2/5 swojej objętości. Oblicz masę ciała, które należałoby położyć na górnej ścianie klocka, aby go całkowicie zanurzyć.
Zadanie 4.16 Piłkę o masie 0,5 kg zanurzono całkowicie w wodzie, działając na nią dodatkową siłą o wartości 15 N zwróconą w dół. Oblicz, jaka część objętości piłki będzie wystawać z wody, gdy dodatkowa siła przestanie działać.
Zadanie 4.17 Boja sygnalizacyjna jest wykonaną z żelaza sferą o promieniu zewnętrznym 1 m i grubości 0,5 cm. Oblicz, ile razy większa byłaby siła wyporu działająca na boję od jej ciężaru po całkowitym zanurzeniu boi w wodzie. Gęstość żelaza wynosi 7,9 * 10(3) kg/m3.
Zadanie 4.18 Do naczynia, w którym znajduje się woda, a nad nią warstwa nafty włożono sześcian z drewna bukowego o krawędzi 2 cm, Oblicz: a) jak głęboko sześcian zanurzył się w wodzie, jeśli nie wystaje ponad powierzchnię nafty; b) grubość warstwy nafty w naczyniu.
Zadanie 4.19 W naczyniu z wodą i warstwą oleju słonecznikowego zanurzono sześcian o krawędzi 30 cm wykonany z drewna bukowego. Górna powierzchnia sześcianu wystaje 5 mm ponad powierzchnię oleju. Oblicz: a) jak głęboko jest zanurzony sześcian w wodzie; b) wartość siły wyporu, którą olej działa na sześcian; c) ciężar ciała, które należałoby położyć na górnej ścianie sześcianu, aby nie wystawał ponad warstwę oleju.
Zadanie 4.20 Dźwignię dwustronną stanowi lekki, sztywny pręt o długości 60 cm podparty w środku. Na jednym jego końcu powieszono aluminiową kulkę o promieniu 2 cm, a na drugim taki odważnik, aby dźwignia była w równowadze. Następnie kulkę całkowicie zanurzono w wodzie. Oblicz: a) wartość siły naciągu linki, na której zawieszono kulkę, przed i po zanurzeniu jej w wodzie; b) w którą stronę i o ile należy przesunąć podpórkę dźwigni, aby po zanurzeniu kulki w wodzie przywrócić jej równowagę.
Zadanie 4.21 Probówkę o przekroju poprzecznym S obciążono, wrzucając do niej niewielki kamyk, aby pływała w pozycji pionowej. Masa probówki wraz z kamykiem jest równa m. a) Wyprowadź wzór na długość / zanurzonej części probówki w cieczy o gęstości p. Jak nazwiesz taką zależność l(p)? b) Naszkicuj wykres tej zależności.
Zadanie 4.22 Areometr (przyrząd służący do pomiaru gęstości cieczy) o masie 20 g jest zasklepioną na obu końcach rurką szklaną o jednakowym na całej długości przekroju poprzecznym równym 1 cm2. Rurka jest obciążona w dolnej części, aby pływała w pozycji pionowej. Wewnątrz rurki znajduje się podziałka. Można na niej odczytać gęstość cieczy w miejscu, do którego sięga jej poziom po zanurzeniu areometru. a) Oblicz głębokość zanurzenia areometru w wodzie. b) Oblicz różnicę głębokości zanurzenia areometru w wodzie i w wodnym roztworze soli kuchennej o gęstości 1,08 * 10(3) kg/m3. c) Oblicz różnicę głębokości zanurzenia tego samego areometru w dwóch innych cieczach: w alkoholu etylowym i w terpentynie; zauważ, że różnica gęstości tych cieczy jest taka sama jak różnica gęstości wody i roztworu soli, o którym jest mowa w punkcie b) zadania. d) Sformułuj wniosek na temat odległości kresek na podziałce areometru, które odpowiadają takim samym różnicom gęstości cieczy.
Zadanie 4.23 Na lewej szalce wagi laboratoryjnej postawiono naczynie z wodą, a na prawej położono odważniki o takiej masie, że waga jest w równowadze. Następnie całkowicie zanurzono w wodzie metalową sztabkę o wymiarach 1 x 2 x 4 cm, która jest zawieszona na nitce trzymanej w ręce. Sztabka nie dotyka szalki ani ścianek naczynia. a) Rozstrzygnij, w którą stronę wychyli się wskazówka wagi. Uzasadnij odpowiedź. b) Oblicz, o ile należałoby zmienić masę odważników, aby przywrócić równowagę wagi.
Zadanie 4.24 Na lewej szalce wagi postawiono naczynie z wodą, a na prawej położono odważniki o takiej masie, że waga jest w równowadze. Następnie na prawej szalce wagi położono żeliwną sztabkę o wymiarach 4 x 2 x 1 cm; identyczną sztabkę zawieszono na haczyku lewej szalki, jak pokazują rysunki 1, 2, 3. W przypadku 2 połowa sztabki jest zanurzona w wodzie. a) Rozstrzygnij, czy równowaga wagi została zachwiana, a jeśli tak, to W którym przypadku i jak należałoby wówczas zmienić masę odważników, aby przywrócić równowagę. b) Odpowiedz na pytanie, w którym przypadku linka, na której zawieszono sztabkę, działa na haczyk najmniejszą siłą. Uzasadnij odpowiedź.
Zadanie 4.25 Na wadze zamiast lewej szalki powieszono wiaderko wypełnione po brzegi wodą, a na prawej szalce położono odważniki o takiej masie, że waga pozostawała w równowadze, Następnie do wiaderka wrzucono stalową śrubę o masie 3 g; nadmiar wody wylał się, a pozostała woda znowu sięgała po brzegi wiaderka. a) Rozstrzygnij, czy równowaga wagi została zachwiana, a jeśli tak, to oblicz, o ile należałoby zmienić masę odważników, aby przywrócić równowagę. b) Odpowiedz na to samo pytanie w przypadku, gdy do wiaderka wrzucono kawałek szkła o takiej samej masie.
Zadanie 4.26 Na wadze zamiast lewej szalki powieszono wiaderko wypełnione po brzegi wodą. Na prawej szalce położono odważniki o takiej masie, że waga pozostawała w równowadze. Następnie na powierzchni wody w wiaderku położono klocek z lipowego drewna. Nadmiar wody wylał się, a pozostała woda znowu sięgała po brzegi wiaderka. a) Rozstrzygnij, czy równowaga wagi została zachwiana, a jeśli tak, to oblicz, jak należałoby zmienić masę odważników, aby przywrócić równowagę. Przedstaw dokładnie rozumowanie, które doprowadziło cię do tego wniosku. b) Odpowiedz na to samo pytanie w przypadku, gdy klocek będzie wykonany z drewna dębowego.
Zadanie 4.27 Piłeczkę o promieniu 1,5 cm i gęstości 750 kg/m3 puszczono z dna basenu. Oblicz wartość przyspieszenia, z którym piłeczka wypłynie na powierzchnię wody. Przyjmij, że średnia wartość siły oporu wody jest równa 1,13 * 10(-3) N.
Zadanie 4.28 Z wysokości 180 cm nad powierzchnią dużego zbiornika wody upuszczono kulkę o średnicy 4 cm i gęstości 600 kg/m3. Oblicz: a) szybkość kulki przed uderzeniem w wodę; b) wartość przyspieszenia kulki w wodzie; c) czas jej ruchu w wodzie do chwili zatrzymania, jeśli poruszała się ruchem jednostajnie opóźnionym; d) głębokość, na którą kulka zanurzy się w wodzie. Przyjmij, że podczas ruchu w wodzie na kulkę działa siła oporu o średniej wartości 1,5 * 10(-3) N

